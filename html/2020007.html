<!DOCTYPE html>
<html><head>
<title>2020  nr. 7  17. febrúar/ Lög um verðbréfamiðstöðvar, uppgjör og rafræna  eignarskráningu fjármálagerninga</title>
<meta name="HandheldFriendly" content="true" >
<meta name="viewport" content="width=device-width, initial-scale=1.0" >
<meta http-equiv="Content-Type" content="text/html; charset=utf-8">
</head>
<body>
<p style='text-align:center'><small><strong>Lagasafn.</strong>&nbsp;&nbsp;Íslensk lög 1. maí 2020.&nbsp;&nbsp;Útgáfa 150b.&nbsp;&nbsp;Prenta í <a href="/lagasafn/pdf/150b/2020007.pdf">tveimur dálkum</a>.</small>
</small><hr>
<h2> Lög um verðbréfamiðstöðvar, uppgjör og rafræna  eignarskráningu fjármálagerninga </h2><p style='text-align:center'><strong>2020  nr. 7  17. febrúar</strong></p><hr>
<a href="http://www.althingi.is//dba-bin/ferill.pl?ltg=150&amp;mnr=370"><i>Ferill málsins á Alþingi.</i></a>&nbsp;&nbsp;&nbsp;<a href="http://www.althingi.is/altext/150/s/0460.html"><i>Frumvarp til laga.</i></a><br>
<br>
<small><b>Tóku gildi 21. fenrúar 2020.</b> <em>EES-samningurinn:</em> IX. viðauki reglugerð <a href="/lagasafn/pdf/150b/i32014R0909.pdf">909/2014</a>, <a href="/lagasafn/pdf/150b/i32012R0236.pdf">236/2012</a>. </small><br>Ef í lögum þessum er getið um ráðherra eða ráðuneyti án þess að málefnasvið sé tilgreint sérstaklega eða til þess vísað, er átt við <b>fjármála- og efnahagsráðherra</b> eða <b>fjármála- og efnahagsráðuneyti</b> sem fer með lög þessi. Upplýsingar um málefnasvið ráðuneyta skv. forsetaúrskurði er að finna <a href="2018119.html">hér.</a><hr><br><b>I. kafli.</b> <b>Almenn ákvæði.</b><br>
<span id="G1"></span><IMG SRC="sk.jpg" HEIGHT=11 WIDTH=11 alt=""> <b>1. gr.</b> <em>Markmið.</em><br>
<IMG SRC="hk.jpg" HEIGHT=11 WIDTH=11 alt="" id="G1M1"> Markmið laga þessara er að draga úr kerfisáhættu og stuðla að fjármálastöðugleika og í því skyni bæta verðbréfauppgjör og gera ríkari kröfur til starfsemi verðbréfamiðstöðva.<br>
<span id="G2"></span><IMG SRC="sk.jpg" HEIGHT=11 WIDTH=11 alt=""> <b>2. gr.</b> <em>Gildissvið.</em><br>
<IMG SRC="hk.jpg" HEIGHT=11 WIDTH=11 alt="" id="G2M1"> Lög þessi gilda um starfsemi innlendra og erlendra verðbréfamiðstöðva hér á landi, reikningsstofnanir, uppgjör og rafræna útgáfu fjármálagerninga og skráningu eignarréttinda yfir þeim.<br>
<IMG SRC="hk.jpg" HEIGHT=11 WIDTH=11 alt="" id="G2M2"> Rafræn útgáfa fjármálagerninga og skráning eignarréttinda yfir þeim með þeim réttaráhrifum sem kveðið er á um í lögum þessum er einungis heimil verðbréfamiðstöð sem hlotið hefur starfsleyfi samkvæmt lögum þessum.<br>
<span id="G3"></span><IMG SRC="sk.jpg" HEIGHT=11 WIDTH=11 alt=""> <b>3. gr.</b> <em>Lögfesting.</em><br>
<IMG SRC="hk.jpg" HEIGHT=11 WIDTH=11 alt="" id="G3M1"> Ákvæði reglugerðar Evrópuþingsins og ráðsins (ESB) nr. <a href="/lagasafn/pdf/150b/i32014R0909.pdf">909/2014</a> frá 23. júlí 2014 um bætt verðbréfauppgjör í Evrópusambandinu og um verðbréfamiðstöðvar og um breytingu á tilskipunum 98/26/EB og 2014/65/ESB og reglugerð (ESB) nr. <a href="/lagasafn/pdf/150b/i32012R0236.pdf">236/2012</a>, sem er birt í EES-viðbæti við Stjórnartíðindi Evrópusambandsins nr. 25 frá 28. mars 2019, bls. 255&ndash;326, skulu hafa lagagildi með þeim aðlögunum sem leiðir af ákvörðun sameiginlegu EES-nefndarinnar nr. <a href="/lagasafn/pdf/150b/i018-2019.pdf">18/2019</a> frá 8. febrúar 2019, sbr. einnig bókun 1 um altæka aðlögun við samninginn um Evrópska efnahagssvæðið, sbr. <a href="1993002.html">lög um Evrópska efnahagssvæðið, nr. 2/1993</a>, þar sem bókunin er lögfest.<br>
<IMG SRC="hk.jpg" HEIGHT=11 WIDTH=11 alt="" id="G3M2"> Ákvörðun sameiginlegu EES-nefndarinnar nr. <a href="/lagasafn/pdf/150b/i018-2019.pdf">18/2019</a> frá 8. febrúar 2019 er birt í EES-viðbæti við Stjórnartíðindi Evrópusambandsins nr. 17 frá 28. febrúar 2019, bls. 8&ndash;10.<br>
<span id="G4"></span><IMG SRC="sk.jpg" HEIGHT=11 WIDTH=11 alt=""> <b>4. gr.</b> <em>Skilgreiningar.</em><br>
<IMG SRC="hk.jpg" HEIGHT=11 WIDTH=11 alt="" id="G4M1"> Í lögum þessum er merking eftirtalinna hugtaka sem hér segir:
<br>&nbsp;&nbsp;&nbsp;<span id="G4M1L1">1.</span> <i>Rafbréf:</i> Fjármálagerningur sem er rafrænt skráður í verðbréfamiðstöð.<br>&nbsp;&nbsp;&nbsp;<span id="G4M1L2">2.</span> <i>Eignarskráning:</i> Skráning réttinda yfir rafbréfum í verðbréfamiðstöð.<br>&nbsp;&nbsp;&nbsp;<span id="G4M1L3">3.</span> <i>Verðbréfamiðstöð:</i> Hlutafélag sem starfrækir verðbréfauppgjörskerfi skv. 3. lið A-þáttar viðauka við reglugerð (ESB) nr. <a href="/lagasafn/pdf/150b/i32014R0909.pdf">909/2014</a> og veitir a.m.k. eina aðra kjarnaþjónustu af þeim sem taldar eru upp í A-þætti viðaukans og annast eignarskráningu rafbréfa.<br>&nbsp;&nbsp;&nbsp;<span id="G4M1L4">4.</span> <i>Reikningsstofnun:</i> Félag eða stofnun sem hefur milligöngu um eignarskráningu rafbréfa og er þátttakandi í verðbréfamiðstöð.<br>
<span id="G5"></span><IMG SRC="sk.jpg" HEIGHT=11 WIDTH=11 alt=""> <b>5. gr.</b> <em>Lögbært stjórnvald.</em><br>
<IMG SRC="hk.jpg" HEIGHT=11 WIDTH=11 alt="" id="G5M1"> Fjármálaeftirlitið er lögbært stjórnvald hér á landi samkvæmt ákvæðum reglugerðar (ESB) nr. <a href="/lagasafn/pdf/150b/i32014R0909.pdf">909/2014</a>. Seðlabanki Íslands er viðeigandi yfirvald í skilningi ákvæða sömu reglugerðar.<br><br><b>II. kafli.</b> <b>Þátttakendur í verðbréfamiðstöðvum.</b><br>
<span id="G6"></span><IMG SRC="sk.jpg" HEIGHT=11 WIDTH=11 alt=""> <b>6. gr.</b> <em>Þátttakendur í verðbréfamiðstöðvum.</em><br>
<IMG SRC="hk.jpg" HEIGHT=11 WIDTH=11 alt="" id="G6M1"> Eftirtaldir aðilar geta verið þátttakendur í verðbréfamiðstöðvum:
<br>&nbsp;&nbsp;&nbsp;<span id="G6M1L1">1.</span> Seðlabanki Íslands og aðrir seðlabankar á Evrópska efnahagssvæðinu,<br>&nbsp;&nbsp;&nbsp;<span id="G6M1L2">2.</span> verðbréfamiðstöðvar með starfsleyfi eða viðurkenningu samkvæmt reglugerð (ESB) nr. <a href="/lagasafn/pdf/150b/i32014R0909.pdf">909/2014</a>,<br>&nbsp;&nbsp;&nbsp;<span id="G6M1L3">3.</span> miðlægir mótaðilar með starfsleyfi eða viðurkenningu samkvæmt lögum um afleiðuviðskipti,<br>&nbsp;&nbsp;&nbsp;<span id="G6M1L4">4.</span> lánastofnanir eins og þær eru skilgreindar í lögum um fjármálafyrirtæki,<br>&nbsp;&nbsp;&nbsp;<span id="G6M1L5">5.</span> fjármálafyrirtæki eins og þau eru skilgreind í lögum um fjármálafyrirtæki,<br>&nbsp;&nbsp;&nbsp;<span id="G6M1L6">6.</span> rekstrarfélög verðbréfasjóða eins og þau eru skilgreind í lögum um verðbréfasjóði, fjárfestingarsjóði og fagfjárfestasjóði.<br>
<IMG SRC="hk.jpg" HEIGHT=11 WIDTH=11 alt="" id="G6M2"> Aðilar skv. 1. mgr. skulu gera aðildarsamning við verðbréfamiðstöð og er það skilyrði þess að þeir hafi heimild til milligöngu um eignarskráningu og aðgang að verðbréfamiðstöðinni.<br><br><b>III. kafli.</b> <b>Veðtrygging vegna greiðsluuppgjörs.</b><br>
<span id="G7"></span><IMG SRC="sk.jpg" HEIGHT=11 WIDTH=11 alt=""> <b>7. gr.</b> <em>Veðtrygging vegna greiðsluuppgjörs.</em><br>
<IMG SRC="hk.jpg" HEIGHT=11 WIDTH=11 alt="" id="G7M1"> Seðlabanka Íslands er samkvæmt samningi við reikningsstofnun heimil veðtrygging í rafbréfum reikningsstofnunar til tryggingar á fullnaðaruppgjöri greiðslna í greiðslukerfum, sem viðurkennd eru af ráðherra skv. <a href="1999090.html#G3">3. gr. laga um öryggi fyrirmæla í greiðslukerfum og verðbréfauppgjörskerfum, nr. 90/1999</a>, og skal skrá veðréttindin skv. IV. kafla laga þessara. Hafi reikningsstofnun ekki uppfyllt skyldur sínar innan þess frests sem ákveðinn er í gildandi reglum um viðskipti samkvæmt þessari grein er Seðlabankanum heimilt að innleysa þegar í stað þau rafbréf sem standa til tryggingar hlutaðeigandi greiðsluuppgjöri. Seðlabankinn setur nánari reglur um viðskipti sín samkvæmt þessari grein.<br><br><b>IV. kafli.</b> <b>Réttaráhrif skráningar o.fl.</b><br>
<span id="G8"></span><IMG SRC="sk.jpg" HEIGHT=11 WIDTH=11 alt=""> <b>8. gr.</b> <em>Eignarskráning í verðbréfamiðstöð.</em><br>
<IMG SRC="hk.jpg" HEIGHT=11 WIDTH=11 alt="" id="G8M1"> Réttindi að rafbréfum skal skrá í verðbréfamiðstöð ef þau eiga að njóta réttarverndar gegn fullnustugerðum og ráðstöfunum með samningi. Óheimilt er að gefa út viðskiptabréf fyrir skráðum réttindum samkvæmt rafbréfi eða framselja þau og eru slík viðskipti ógild.<br>
<IMG SRC="hk.jpg" HEIGHT=11 WIDTH=11 alt="" id="G8M2"> Eignarskráning rafbréfs í verðbréfamiðstöð veitir skráðum eiganda þess lögformlega heimild fyrir þeim réttindum sem hann er skráður eigandi að og skal jafngilda skilríkjum um eignarrétt að rafbréfinu gagnvart útgefanda.<br>
<IMG SRC="hk.jpg" HEIGHT=11 WIDTH=11 alt="" id="G8M3"> Forgangsröð ósamrýmanlegra réttinda ræðst af því hvenær skráning reikningsstofnunar í kerfi verðbréfamiðstöðvar er framkvæmd.<br>
<IMG SRC="hk.jpg" HEIGHT=11 WIDTH=11 alt="" id="G8M4"> Réttaráhrif eignarskráningar teljast vera frá þeirri stundu sem skráning hefur átt sér stað hjá verðbréfamiðstöð.<br>
<IMG SRC="hk.jpg" HEIGHT=11 WIDTH=11 alt="" id="G8M5"> Reikningsstofnun er skylt án tafar að framkvæma skráningu í kerfi verðbréfamiðstöðvar, enda framvísi viðkomandi aðili viðhlítandi gögnum um grundvöll beiðninnar. Fyrir það er reikningsstofnun heimilt að ákvarða hæfilega þóknun sem birt skal í gjaldskrá á vefsvæði hennar.<br>
<IMG SRC="hk.jpg" HEIGHT=11 WIDTH=11 alt="" id="G8M6"> Greiðsla afborgunar og vaxta inn á reikning til eignarskráðs rétthafa hefur sama gildi gagnvart skuldara og áritun á skuldabréf.<br>
<span id="G9"></span><IMG SRC="sk.jpg" HEIGHT=11 WIDTH=11 alt=""> <b>9. gr.</b> <em>Tilkynningar til rétthafa um skráningu réttinda.</em><br>
<IMG SRC="hk.jpg" HEIGHT=11 WIDTH=11 alt="" id="G9M1"> Reikningsstofnun, ein eða fleiri eftir því sem við getur átt, skal tilkynna öllum rétthöfum sérhverja skráningu réttinda sem hún hefur haft milligöngu um. Einnig skal hún tilkynna ef vandkvæði eru á skráningu þeirra. Breytingu og afmáningu réttinda ber reikningsstofnunum að tilkynna rétthöfum á sama hátt eftir því sem við getur átt.<br>
<IMG SRC="hk.jpg" HEIGHT=11 WIDTH=11 alt="" id="G9M2"> Rétthafar skráðra réttinda og reikningsstofnanir geta óskað eftir því á grundvelli reglna sem verðbréfamiðstöð setur, að fengnu samþykki Fjármálaeftirlitsins, að tilkynningar til þeirra séu sendar með jöfnu millibili, svo og afþakkað að hluta til eða öllu leyti að þeim verði sendar tilkynningar um breytingar á réttindum. Samkomulag um hvaða háttur skuli hafður á tilkynningum skal skrá á reikning hlutaðeigandi rétthafa.<br>
<span id="G10"></span><IMG SRC="sk.jpg" HEIGHT=11 WIDTH=11 alt=""> <b>10. gr.</b> <em>Áhrif eignarskráningar á þriðja mann.</em><br>
<IMG SRC="hk.jpg" HEIGHT=11 WIDTH=11 alt="" id="G10M1"> Eftir að eignarskráning hefur átt sér stað í verðbréfamiðstöð verða réttindi grandlauss framsalshafa ekki vefengd. Við eignarskráningu í verðbréfamiðstöð glatast þó ekki mótbárur sem lúta að meiri háttar nauðung eða fölsun.<br>
<span id="G11"></span><IMG SRC="sk.jpg" HEIGHT=11 WIDTH=11 alt=""> <b>11. gr.</b> <em>Stofnun réttinda yfir rafbréfum.</em><br>
<IMG SRC="hk.jpg" HEIGHT=11 WIDTH=11 alt="" id="G11M1"> Um stofnun réttinda yfir rafbréfum fer að öðru leyti en greinir í lögum þessum eftir almennum reglum laga.<br>
<span id="G12"></span><IMG SRC="sk.jpg" HEIGHT=11 WIDTH=11 alt=""> <b>12. gr.</b> <em>Mistök við skráningu.</em><br>
<IMG SRC="hk.jpg" HEIGHT=11 WIDTH=11 alt="" id="G12M1"> Hafi reikningsstofnun í verðbréfamiðstöð orðið þess áskynja að mistök hafi orðið í tengslum við skráningu þá skal hún leiðrétta mistökin. Ef mistök þarf að leiðrétta eftir að uppgjör fer fram ber reikningsstofnun að upplýsa þá sem málið varðar um leiðréttinguna eins fljótt og auðið er.<br>
<span id="G13"></span><IMG SRC="sk.jpg" HEIGHT=11 WIDTH=11 alt=""> <b>13. gr.</b> <em>Afmáning réttinda.</em><br>
<IMG SRC="hk.jpg" HEIGHT=11 WIDTH=11 alt="" id="G13M1"> Verðbréfamiðstöð er heimilt að afmá réttindi sem augljóslega eru ekki lengur til staðar.<br>
<IMG SRC="hk.jpg" HEIGHT=11 WIDTH=11 alt="" id="G13M2"> Telji verðbréfamiðstöð að á reikningi séu skráð réttindi sem telja má að hafi ekki lengur þýðingu eða um er að ræða réttindi sem eru 20 ára gömul eða eldri og sem telja verður að séu sannanlega úr gildi fallin eða sannanlega hefur enginn rétthafi fundist að réttindunum getur hún birt innköllun í Lögbirtingablaði til þeirra sem telja sig eiga rétt til hinna skráðu réttinda og skal innköllunarfrestur vera þrír mánuðir. Jafnframt ber verðbréfamiðstöð að birta innköllunina á vefsvæði sínu. Hafi enginn gefið sig fram áður en innköllunarfrestur er liðinn skal verðbréfamiðstöðin afmá réttindin.<br>
<IMG SRC="hk.jpg" HEIGHT=11 WIDTH=11 alt="" id="G13M3"> Í reglugerð ráðherra er heimilt að setja nánari reglur um framkvæmd 2. mgr.<br>
<span id="G14"></span><IMG SRC="sk.jpg" HEIGHT=11 WIDTH=11 alt=""> <b>14. gr.</b> <em>Áhrif eignarskráningar á áþreifanlegan fjármálagerning.</em><br>
<IMG SRC="hk.jpg" HEIGHT=11 WIDTH=11 alt="" id="G14M1"> Ef eignarréttindi yfir fjármálagerningi eru eignarskráð í verðbréfamiðstöð skal ógilda hinn áþreifanlega fjármálagerning. Í reglugerð sem ráðherra setur, sbr. 31. gr., skal kveða nánar á um tilhögun innköllunar og eignarskráningu samkvæmt ákvæði þessu. Að uppfylltum skilyrðum um innköllun skv. 13. gr. og að lokinni yfirfærslu og eignarskráningu í verðbréfamiðstöð er hinn áþreifanlegi fjármálagerningur ógildur.<br>
<span id="G15"></span><IMG SRC="sk.jpg" HEIGHT=11 WIDTH=11 alt=""> <b>15. gr.</b> <em>Upplýsingar um skráða eigendur fjármálagerninga.</em><br>
<IMG SRC="hk.jpg" HEIGHT=11 WIDTH=11 alt="" id="G15M1"> Verðbréfamiðstöð skal veita hlutafélögum aðgang að upplýsingum í verðbréfamiðstöð um skráða eigendur hlutabréfa í viðkomandi hlutafélagi sem þar er eignarskráð. Hið sama gildir um aðgang rekstrarfélaga verðbréfasjóða að upplýsingum um eigendur hlutdeildarskírteina og hluta í sjóðum í rekstri.<br><br><b>V. kafli.</b> <b>Reikningsyfirlit.</b><br>
<span id="G16"></span><IMG SRC="sk.jpg" HEIGHT=11 WIDTH=11 alt=""> <b>16. gr.</b> <em>Reikningsyfirlit yfir rafbréf.</em><br>
<IMG SRC="hk.jpg" HEIGHT=11 WIDTH=11 alt="" id="G16M1"> Á verðbréfareikning í verðbréfamiðstöð skal eignarskrá rafbréf reikningseiganda. Á hvern reikning skal skrá reikningsstofnun sem hefur heimild til skráningar á reikninginn í kerfi verðbréfamiðstöðvar. Reikningsstofnun er heimilt að annast safnskráningu á verðbréfareikning í samræmi við lög um verðbréfaviðskipti. Ef verðbréfareikningur er safnreikningur skal hann auðkenndur sem slíkur. Óski reikningseigandi eftir því skal verðbréfamiðstöð senda honum reikningsyfirlit um þau réttindi sem þar eru skráð á hann.<br>
<IMG SRC="hk.jpg" HEIGHT=11 WIDTH=11 alt="" id="G16M2"> Reikningsyfirlit skulu gefin út með jöfnu millibili fyrir eigendur rafbréfa. Á reikningsyfirliti skal koma fram yfirlit um þau rafbréf sem viðkomandi reikningseigandi er skráður eigandi að við dagsetningu yfirlitsins. Samsvarandi yfirlit skulu gefin út til eiganda takmarkaðra eignarréttinda yfir rafbréfi. Reikningsstofnun er heimilt að senda skráðum rétthafa aukareikningsyfirlit, óski hann eftir því.<br><br><b>VI. kafli.</b> <b>Tilkynningar- og þagnarskylda, vernd starfsmanna og birting ákvarðana Fjármálaeftirlitsins.</b><br>
<span id="G17"></span><IMG SRC="sk.jpg" HEIGHT=11 WIDTH=11 alt=""> <b>17. gr.</b> <em>Þagnarskylda.</em><br>
<IMG SRC="hk.jpg" HEIGHT=11 WIDTH=11 alt="" id="G17M1"> Stjórnarmenn verðbréfamiðstöðvar, framkvæmdastjórar, endurskoðendur, starfsmenn og hverjir þeir sem taka að sér verk í þágu fyrirtækisins eru bundnir þagnarskyldu um allt það sem þeir fá vitneskju um við framkvæmd starfa síns og varðar viðskipta- eða einkamálefni viðskiptamanna þess, nema skylt sé að veita upplýsingar samkvæmt lögum. Þagnarskyldan helst þótt látið sé af starfi.<br>
<IMG SRC="hk.jpg" HEIGHT=11 WIDTH=11 alt="" id="G17M2"> Sá sem veitir viðtöku upplýsingum af því tagi sem um getur í 1. mgr. er bundinn þagnarskyldu með sama hætti og þar greinir. Sá aðili sem veitir upplýsingar skal áminna viðtakanda um þagnarskylduna.<br>
<span id="G18"></span><IMG SRC="sk.jpg" HEIGHT=11 WIDTH=11 alt=""> <b>18. gr.</b> <em>Tilkynningar um brot í starfsemi verðbréfamiðstöðvar.</em><br>
<IMG SRC="hk.jpg" HEIGHT=11 WIDTH=11 alt="" id="G18M1"> Verðbréfamiðstöð skal hafa ferla til að taka við og fylgja eftir tilkynningum starfsmanna hennar um brot, möguleg brot og tilraunir til brota á lögum og stjórnvaldsfyrirmælum sem gilda um starfsemi verðbréfamiðstöðvarinnar. Ferlarnir skulu vera aðskildir frá öðrum ferlum innan fyrirtækisins.<br>
<IMG SRC="hk.jpg" HEIGHT=11 WIDTH=11 alt="" id="G18M2"> Einstaklingur sem tekur við tilkynningum skv. 1. mgr. og sér um vinnslu þeirra skal vera sjálfstæður í störfum sínum og skal tryggt að hann hafi nægilegt vald, fjárveitingar og heimildir til að afla gagna og upplýsinga sem honum eru nauðsynlegar til að hann geti sinnt skyldum sínum.<br>
<IMG SRC="hk.jpg" HEIGHT=11 WIDTH=11 alt="" id="G18M3"> Vinnsla og meðferð persónuupplýsinga skal vera í samræmi við lög um persónuvernd og vinnslu persónuupplýsinga.<br>
<IMG SRC="hk.jpg" HEIGHT=11 WIDTH=11 alt="" id="G18M4"> Seðlabanka Íslands er heimilt að setja nánari reglur um framkvæmd 1. og 2. mgr., þ.m.t. um viðtöku og vinnslu tilkynninga.<br>
<span id="G19"></span><IMG SRC="sk.jpg" HEIGHT=11 WIDTH=11 alt=""> <b>19. gr.</b> <em>Vernd starfsmanna vegna tilkynningar um brot í starfsemi verðbréfamiðstöðvar.</em><br>
<IMG SRC="hk.jpg" HEIGHT=11 WIDTH=11 alt="" id="G19M1"> Þeir sem taka við tilkynningum skv. 18. gr. og sjá um vinnslu þeirra eru bundnir þagnarskyldu um persónugreinanlegar upplýsingar sem koma fram í tilkynningunum. Þagnarskyldan gildir gagnvart öðrum starfsmönnum fyrirtækisins og einnig utanaðkomandi aðilum. Þó er heimilt að miðla upplýsingum sem lúta þagnarskyldu til Fjármálaeftirlitsins og til lögreglu.<br>
<IMG SRC="hk.jpg" HEIGHT=11 WIDTH=11 alt="" id="G19M2"> Verðbréfamiðstöð skal vernda starfsmann sem í góðri trú hefur tilkynnt um brot skv. 18. gr. gegn því að hann sæti misrétti sem rekja má til tilkynningar hans. Sama gildir um tilkynningar til Fjármálaeftirlitsins skv. <a href="1998087.html#G13a">13. gr. a laga um opinbert eftirlit með fjármálastarfsemi, nr. 87/1998</a>.<br>
<IMG SRC="hk.jpg" HEIGHT=11 WIDTH=11 alt="" id="G19M3"> Ef verðbréfamiðstöð brýtur gegn skyldu sinni skv. 2. mgr. skal hún greiða starfsmanni skaðabætur samkvæmt almennum reglum. Þetta tekur bæði til beins fjártjóns og miska.<br>
<IMG SRC="hk.jpg" HEIGHT=11 WIDTH=11 alt="" id="G19M4"> Skyldur og réttindi samkvæmt þessari grein eru ófrávíkjanleg og óheimilt er að takmarka þau í ráðningarsamningi á milli starfsmanns og fyrirtækis.<br>
<span id="G20"></span><IMG SRC="sk.jpg" HEIGHT=11 WIDTH=11 alt=""> <b>20. gr.</b> <em>Opinber birting ákvarðana Fjármálaeftirlitsins um beitingu stjórnsýsluviðurlaga.</em><br>
<IMG SRC="hk.jpg" HEIGHT=11 WIDTH=11 alt="" id="G20M1"> Fjármálaeftirlitið skal birta á vef sínum án ástæðulausrar tafar sérhverja ákvörðun um að leggja á stjórnsýsluviðurlög eða beita annarri ráðstöfun á grundvelli brota á þessum lögum í samræmi við ákvæði 62. gr. reglugerðar (ESB) nr. <a href="/lagasafn/pdf/150b/i32014R0909.pdf">909/2014</a>.<br><br><b>VII. kafli.</b> <b>Skaðabætur.</b><br>
<span id="G21"></span><IMG SRC="sk.jpg" HEIGHT=11 WIDTH=11 alt=""> <b>21. gr.</b> <em>Ábyrgð verðbréfamiðstöðvar.</em><br>
<IMG SRC="hk.jpg" HEIGHT=11 WIDTH=11 alt="" id="G21M1"> Verðbréfamiðstöð ber skaðabótaábyrgð vegna þess tjóns sem rakið verður til starfsemi hennar í tengslum við eignarskráningu, breytingar eða afmáningu réttinda á verðbréfareikningi í miðstöðinni þrátt fyrir að saknæmri háttsemi sé ekki til að dreifa. Bótaábyrgð nær þó hvorki til tjóns vegna glataðra viðskiptatækifæra né til tjóns vegna óviðráðanlegra ytri atvika (force majeure).<br>
<IMG SRC="hk.jpg" HEIGHT=11 WIDTH=11 alt="" id="G21M2"> Hafi tjónþoli af ásetningi eða gáleysi átt þátt í því að tjón varð er heimilt að lækka eða fella niður skaðabætur til hans.<br>
<IMG SRC="hk.jpg" HEIGHT=11 WIDTH=11 alt="" id="G21M3"> Samanlagðar skaðabætur fyrir tjón vegna sama tjónsatburðar geta ekki orðið hærri en 700 millj. kr.<br>
<span id="G22"></span><IMG SRC="sk.jpg" HEIGHT=11 WIDTH=11 alt=""> <b>22. gr.</b> <em>Ábyrgð reikningsstofnunar.</em><br>
<IMG SRC="hk.jpg" HEIGHT=11 WIDTH=11 alt="" id="G22M1"> Reikningsstofnun ber skaðabótaábyrgð vegna þess tjóns sem rakið verður til starfsemi hennar í tengslum við skráningu í kerfi verðbréfamiðstöðvar, breytingar eða afmáningu réttinda á verðbréfareikningi í verðbréfamiðstöðinni, svo og úttektir af slíkum reikningi, þrátt fyrir að orsök tjónsins verði rakin til óhappaatvika.<br>
<IMG SRC="hk.jpg" HEIGHT=11 WIDTH=11 alt="" id="G22M2"> Hafi tjónþoli af ásetningi eða gáleysi átt þátt í því að tjón varð er heimilt að lækka eða fella niður skaðabætur til hans.<br>
<span id="G23"></span><IMG SRC="sk.jpg" HEIGHT=11 WIDTH=11 alt=""> <b>23. gr.</b> <em>Sameiginleg ábyrgð verðbréfamiðstöðvar og reikningsstofnunar.</em><br>
<IMG SRC="hk.jpg" HEIGHT=11 WIDTH=11 alt="" id="G23M1"> Þegar tjón má rekja til starfsemi verðbréfamiðstöðvar eða reikningsstofnunar, sbr. 21. og 22. gr., en ekki liggur ljóst fyrir hvor aðilanna ber ábyrgð á tjóninu, er heimilt að stefna þeim sameiginlega (in solidum) til greiðslu skaðabóta. Um endurkröfu milli stefndu fer samkvæmt almennum reglum.<br><br><b>VIII. kafli.</b> <b>Eftirlit og viðurlög.</b><br>
<span id="G24"></span><IMG SRC="sk.jpg" HEIGHT=11 WIDTH=11 alt=""> <b>24. gr.</b> <em>Eftirlit og starfsleyfi.</em><br>
<IMG SRC="hk.jpg" HEIGHT=11 WIDTH=11 alt="" id="G24M1"> Fjármálaeftirlitið veitir verðbréfamiðstöð starfsleyfi í samræmi við ákvæði reglugerðar (ESB) nr. <a href="/lagasafn/pdf/150b/i32014R0909.pdf">909/2014</a> og annast eftirlit með verðbréfamiðstöðvum með staðfestu á Íslandi sem leyfisskyldar eru samkvæmt lögum þessum.<br>
<IMG SRC="hk.jpg" HEIGHT=11 WIDTH=11 alt="" id="G24M2"> Fjármálaeftirlitið hefur eftirlit með því að farið sé að ákvæðum reglugerðar (ESB) nr. <a href="/lagasafn/pdf/150b/i32014R0909.pdf">909/2014</a> sem og að farið sé að lögum þessum, reglum og reglugerðum settum samkvæmt þeim, svo og öðrum fyrirmælum sem um starfsemina gilda. Fjármálaeftirlitinu er heimill aðgangur að öllum gögnum og upplýsingum um starfsemi samkvæmt lögum þessum sem það telur nauðsynlegar til að sinna eftirlitinu. Lagaákvæði um þagnarskyldu takmarka ekki skyldu til þess að veita upplýsingar og aðgang að gögnum samkvæmt þessari grein.<br>
<IMG SRC="hk.jpg" HEIGHT=11 WIDTH=11 alt="" id="G24M3"> Um eftirlit Fjármálaeftirlitsins fer að öðru leyti samkvæmt lögum um opinbert eftirlit með fjármálastarfsemi.<br>
<span id="G25"></span><IMG SRC="sk.jpg" HEIGHT=11 WIDTH=11 alt=""> <b>25. gr.</b> <em>Tilkynningarskylda í tilviki samruna, skiptingar eða eignaryfirfærslu  ráðandi hlutar í verðbréfamiðstöð.</em><br>
<IMG SRC="hk.jpg" HEIGHT=11 WIDTH=11 alt="" id="G25M1"> Verðbréfamiðstöð skal tilkynna Fjármálaeftirlitinu ef hún hyggst selja hluta af starfsemi sinni eins og henni er lýst í viðauka A við reglugerð (ESB) nr. <a href="/lagasafn/pdf/150b/i32014R0909.pdf">909/2014</a> eða ef á að sameina félagið eða skipta því upp. Breytingin getur ekki komið til framkvæmda fyrr en þremur mánuðum eftir að Fjármálaeftirlitinu berst tilkynningin.<br>
<IMG SRC="hk.jpg" HEIGHT=11 WIDTH=11 alt="" id="G25M2"> Verðbréfamiðstöð skal enn fremur tilkynna Fjármálaeftirlitinu skriflega um ákvörðun um að stofna dótturfélag eða útibú erlendis áður en til stofnunar kemur.<br>
<span id="G26"></span><IMG SRC="sk.jpg" HEIGHT=11 WIDTH=11 alt=""> <b>26. gr.</b> <em>Hæfi til að fara með yfirráð í verðbréfamiðstöð og atkvæðisréttur á hluthafafundi.</em><br>
<IMG SRC="hk.jpg" HEIGHT=11 WIDTH=11 alt="" id="G26M1"> Hluthafi sem er beint eða óbeint í aðstöðu til að hafa yfirráð yfir stjórnun verðbréfamiðstöðvar skal leita samþykkis Fjármálaeftirlitsins. Séu hluthafi í verðbréfamiðstöð eða einstaklingar sem eru beint eða óbeint í aðstöðu til að hafa yfirráð yfir stjórnun verðbréfamiðstöðvar ekki hæfir til að tryggja trausta og varfærna stjórnun verðbréfamiðstöðvarinnar eða hafi þeir ekki upplýst verðbréfamiðstöðina eða Fjármálaeftirlitið um kaup sín á hlut í verðbréfamiðstöðinni er Fjármálaeftirlitinu heimilt að ákveða að viðkomandi sé óheimilt að neyta atkvæðisréttar sem fylgir hlutnum á hluthafafundi í verðbréfamiðstöð.<br>
<span id="G27"></span><IMG SRC="sk.jpg" HEIGHT=11 WIDTH=11 alt=""> <b>27. gr.</b> <em>Stjórn og framkvæmdastjóri verðbréfamiðstöðvar.</em><br>
<IMG SRC="hk.jpg" HEIGHT=11 WIDTH=11 alt="" id="G27M1"> Stjórnarmenn og framkvæmdastjóri verðbréfamiðstöðvar skulu vera lögráða, hafa gott orðspor og mega ekki á síðustu fimm árum hafa verið úrskurðaðir gjaldþrota. Þeir mega ekki í tengslum við atvinnurekstur hafa hlotið dóm á síðustu tíu árum fyrir refsiverðan verknað samkvæmt almennum hegningarlögum, samkeppnislögum, lögum um hlutafélög, lögum um einkahlutafélög, lögum um bókhald, lögum um ársreikninga, lögum um staðgreiðslu opinberra gjalda og lögum um gjaldeyrismál, svo og sérlögum sem gilda um aðila sem lúta opinberu eftirliti með fjármálastarfsemi.<br>
<IMG SRC="hk.jpg" HEIGHT=11 WIDTH=11 alt="" id="G27M2"> Stjórnarmenn og framkvæmdastjóri skulu hafa yfir að ráða nægjanlegri þekkingu og reynslu sem nýtist í starfi og vera fjárhagslega sjálfstæðir. Starfsmönnum verðbréfamiðstöðvar er ekki heimilt að sitja í stjórn viðkomandi verðbréfamiðstöðvar.<br>
<IMG SRC="hk.jpg" HEIGHT=11 WIDTH=11 alt="" id="G27M3"> Samsetning stjórnar verðbréfamiðstöðvar skal vera með þeim hætti að stjórnin búi sameiginlega yfir fullnægjandi þekkingu, hæfni og reynslu til að skilja þá starfsemi sem verðbréfamiðstöðin stundar.<br>
<IMG SRC="hk.jpg" HEIGHT=11 WIDTH=11 alt="" id="G27M4"> Verðbréfamiðstöð skal verja fullnægjandi fjármunum og mannafla til þess að kynna starfsemi verðbréfamiðstöðvarinnar fyrir stjórnarmanni og tryggja að hann hljóti viðeigandi þjálfun til stjórnarsetu.<br>
<IMG SRC="hk.jpg" HEIGHT=11 WIDTH=11 alt="" id="G27M5"> Verðbréfamiðstöð skal tilkynna Fjármálaeftirlitinu um skipan og síðari breytingar á skipan stjórnar og framkvæmdastjóra og skulu tilkynningunni fylgja fullnægjandi upplýsingar til að hægt sé að meta hvort skilyrðum greinar þessarar sé fullnægt.<br>
<IMG SRC="hk.jpg" HEIGHT=11 WIDTH=11 alt="" id="G27M6"> Stjórnarmenn og framkvæmdastjóri þurfa á hverjum tíma að uppfylla hæfisskilyrði þessarar greinar og reglna settra skv. 11. tölul. 32. gr. Fjármálaeftirlitið getur á hverjum tíma tekið hæfi stjórnarmanna og framkvæmdastjóra til sérstakrar skoðunar.<br>
<span id="G28"></span><IMG SRC="sk.jpg" HEIGHT=11 WIDTH=11 alt=""> <b>28. gr.</b> <em>Önnur störf stjórnarmanna.</em><br>
<IMG SRC="hk.jpg" HEIGHT=11 WIDTH=11 alt="" id="G28M1"> Stjórnarmenn verðbréfamiðstöðvar skulu verja fullnægjandi tíma í störf sín í þágu starfsemi hennar. Við mat á því hvað stjórnarmenn mega eiga sæti í mörgum stjórnum samhliða því að sitja í stjórn verðbréfamiðstöðvar skal hafa hliðsjón af aðstæðum í hverju tilviki fyrir sig og eðli, umfangi og því hversu flókin starfsemi verðbréfamiðstöðvarinnar er. Stjórnarmönnum verðbréfamiðstöðvar er óheimilt að sinna lögmannsstörfum fyrir aðra verðbréfamiðstöð. Fjármálaeftirlitið getur krafist hvers konar gagna og upplýsinga frá stjórnarmanni í því skyni að meta hvort brotið hafi verið gegn ákvæðinu.<br>
<IMG SRC="hk.jpg" HEIGHT=11 WIDTH=11 alt="" id="G28M2"> Stjórnarseta skv. 1. mgr. skal háð því að hún skapi ekki, að mati Fjármálaeftirlitsins, hættu á hagsmunaárekstrum á fjármálamarkaði. Í þessu sambandi skal m.a. horft til eignarhalds aðila og tengsla félagsins sem um ræðir við aðra aðila á fjármálamarkaði, svo og hvort tengslin geti skaðað heilbrigðan og traustan rekstur verðbréfamiðstöðvar.<br>
<span id="G29"></span><IMG SRC="sk.jpg" HEIGHT=11 WIDTH=11 alt=""> <b>29. gr.</b> <em>Stjórnvaldssektir og stjórnsýsluviðurlög.</em><br>
<IMG SRC="hk.jpg" HEIGHT=11 WIDTH=11 alt="" id="G29M1"> Fjármálaeftirlitið getur lagt stjórnvaldssektir á hvern þann sem brýtur gegn eftirtöldum ákvæðum reglugerðar (ESB) nr. <a href="/lagasafn/pdf/150b/i32014R0909.pdf">909/2014</a>:
<br>&nbsp;&nbsp;&nbsp;<span id="G29M1L1">1.</span> 16., 25. og 54. gr. um að stunda þá þjónustustarfsemi sem sett er fram í A-, B- og C-þætti viðauka við reglugerðina án þess að hafa fullnægjandi starfsleyfi.<br>&nbsp;&nbsp;&nbsp;<span id="G29M1L2">2.</span> B-lið 1. mgr. 20. gr. og b-lið 1. mgr. 57. gr. um að útvega starfsleyfi með því að gefa rangar yfirlýsingar eða með öðrum ólögmætum hætti.<br>&nbsp;&nbsp;&nbsp;<span id="G29M1L3">3.</span> 1. mgr. 47. gr. um að verðbréfamiðstöð efni eiginfjárkröfu.<br>&nbsp;&nbsp;&nbsp;<span id="G29M1L4">4.</span> 26.&ndash;30. gr. um að verðbréfamiðstöð fari að skipulagskröfum.<br>&nbsp;&nbsp;&nbsp;<span id="G29M1L5">5.</span> 32.&ndash;35. gr. um að verðbréfamiðstöð fari að reglum um viðskiptahætti.<br>&nbsp;&nbsp;&nbsp;<span id="G29M1L6">6.</span> 37.&ndash;41. gr. um að farið sé að kröfum um þjónustu verðbréfamiðstöðvar.<br>&nbsp;&nbsp;&nbsp;<span id="G29M1L7">7.</span> 43.&ndash;47. gr. um að verðbréfamiðstöð fari að varfærniskröfum.<br>&nbsp;&nbsp;&nbsp;<span id="G29M1L8">8.</span> 48. gr. um að farið sé að kröfum um samtengingar verðbréfamiðstöðva.<br>&nbsp;&nbsp;&nbsp;<span id="G29M1L9">9.</span> 49.&ndash;53. gr. um ómaklega synjun verðbréfamiðstöðva á að veita mismunandi tegundir aðgangs.<br>&nbsp;&nbsp;&nbsp;<span id="G29M1L10">10.</span> 3. mgr. 59. gr. um að tilnefndar lánastofnanir fari að sértækum varfærniskröfum sem tengjast útlánaáhættu.<br>&nbsp;&nbsp;&nbsp;<span id="G29M1L11">11.</span> 4. mgr. 59. gr. um að tilnefndar lánastofnanir fari að sértækum varfærniskröfum sem tengjast lausafjáráhættu.<br>
<IMG SRC="hk.jpg" HEIGHT=11 WIDTH=11 alt="" id="G29M2"> Fjármálaeftirlitið getur jafnframt lagt stjórnvaldssektir á hvern þann sem brýtur gegn ákvæði 1. mgr. 17. gr. um þagnarskyldu.<br>
<IMG SRC="hk.jpg" HEIGHT=11 WIDTH=11 alt="" id="G29M3"> Fjármálaeftirlitið skal beina fyrirmælum til hvers þess sem ber ábyrgð á broti um að hætta framferðinu og endurtaka það ekki.<br>
<IMG SRC="hk.jpg" HEIGHT=11 WIDTH=11 alt="" id="G29M4"> Fjármálaeftirlitinu er heimilt að afturkalla starfsleyfi sem veitt er skv. 16. eða 54. gr. reglugerðar (ESB) nr. <a href="/lagasafn/pdf/150b/i32014R0909.pdf">909/2014</a> í samræmi við 20. eða 57. gr. sömu reglugerðar.<br>
<IMG SRC="hk.jpg" HEIGHT=11 WIDTH=11 alt="" id="G29M5"> Fjármálaeftirlitinu er heimilt að banna tímabundið eða varanlega, ef um endurtekin alvarleg brot er að ræða, að nokkur stjórnarmaður verðbréfamiðstöðvar eða hver annar einstaklingur sem talinn er ábyrgur sinni stjórnunarstörfum innan verðbréfamiðstöðvarinnar.<br>
<IMG SRC="hk.jpg" HEIGHT=11 WIDTH=11 alt="" id="G29M6"> Sektir sem lagðar eru á einstaklinga geta numið frá 100 þús. kr. til 700 millj. kr. Sektir sem lagðar eru á lögaðila geta numið frá 500 þús. kr. til 2,8 milljarða kr. en geta þó verið hærri eða allt að 10% af heildarveltu samkvæmt síðasta samþykkta ársreikningi lögaðilans eða 10% af síðasta samþykkta samstæðureikningi ef lögaðili er hluti af samstæðu.<br>
<IMG SRC="hk.jpg" HEIGHT=11 WIDTH=11 alt="" id="G29M7"> Við ákvörðun sekta samkvæmt ákvæði þessu skal m.a. tekið tillit til allra atvika sem máli skipta, þ.m.t. eftirfarandi:
<br>&nbsp;&nbsp;&nbsp;<span id="G29M7L1">a.</span> alvarleika brots,<br>&nbsp;&nbsp;&nbsp;<span id="G29M7L2">b.</span> hvað brotið hefur staðið lengi,<br>&nbsp;&nbsp;&nbsp;<span id="G29M7L3">c.</span> ábyrgðar hins brotlega einstaklings eða lögaðila,<br>&nbsp;&nbsp;&nbsp;<span id="G29M7L4">d.</span> fjárhagsstöðu hins brotlega,<br>&nbsp;&nbsp;&nbsp;<span id="G29M7L5">e.</span> ávinnings af broti eða taps sem forðað er með broti,<br>&nbsp;&nbsp;&nbsp;<span id="G29M7L6">f.</span> hvort brot hafi leitt til taps þriðja aðila,<br>&nbsp;&nbsp;&nbsp;<span id="G29M7L7">g.</span> hvers konar mögulegra kerfislegra áhrifa brotsins,<br>&nbsp;&nbsp;&nbsp;<span id="G29M7L8">h.</span> samstarfsvilja hins brotlega,<br>&nbsp;&nbsp;&nbsp;<span id="G29M7L9">i.</span> fyrri brota og hvort um ítrekað brot er að ræða.<br>
<IMG SRC="hk.jpg" HEIGHT=11 WIDTH=11 alt="" id="G29M8"> Ákvarðanir um stjórnvaldssektir skulu teknar af Fjármálaeftirlitinu og eru þær aðfararhæfar. Sektir renna í ríkissjóð að frádregnum kostnaði við innheimtuna. Séu stjórnvaldssektir ekki greiddar innan mánaðar frá ákvörðun Fjármálaeftirlitsins skal greiða dráttarvexti af fjárhæð sektarinnar. Um ákvörðun og útreikning dráttarvaxta fer eftir lögum um vexti og verðtryggingu.<br>
<IMG SRC="hk.jpg" HEIGHT=11 WIDTH=11 alt="" id="G29M9"> Stjórnsýsluviðurlögum verður beitt óháð því hvort lögbrot eru framin af ásetningi eða gáleysi.<br>
<IMG SRC="hk.jpg" HEIGHT=11 WIDTH=11 alt="" id="G29M10"> Þrátt fyrir 6. mgr. er heimilt að ákvarða lögaðila eða einstaklingi stjórnvaldssekt sem nemur allt að tvöfaldri þeirri fjárhæð sem fjárhagslegur ávinningur af brotinu nemur.<br>
<IMG SRC="hk.jpg" HEIGHT=11 WIDTH=11 alt="" id="G29M11"> Hafi aðili gerst brotlegur við ákvæði laga þessara eða ákvarðanir Fjármálaeftirlitsins á grundvelli þeirra er Fjármálaeftirlitinu heimilt að ljúka málinu með sátt með samþykki málsaðila, enda sé ekki um að ræða meiri háttar brot sem refsiviðurlög liggja við. Sátt er bindandi fyrir málsaðila þegar hann hefur samþykkt og staðfest efni hennar með undirskrift sinni. Seðlabankinn setur nánari reglur um framkvæmd ákvæðisins.<br>
<IMG SRC="hk.jpg" HEIGHT=11 WIDTH=11 alt="" id="G29M12"> Í máli sem beinist að einstaklingi og lokið getur með álagningu stjórnsýsluviðurlaga eða kæru til lögreglu hefur maður, sem rökstuddur grunur leikur á að hafi gerst sekur um lögbrot, rétt til að neita að svara spurningum eða afhenda gögn eða muni nema hægt sé að útiloka að það geti haft þýðingu fyrir ákvörðun um brot hans. Fjármálaeftirlitið skal leiðbeina hinum grunaða um þennan rétt.<br>
<IMG SRC="hk.jpg" HEIGHT=11 WIDTH=11 alt="" id="G29M13"> Heimild Fjármálaeftirlitsins til að leggja á stjórnsýsluviðurlög samkvæmt lögum þessum fellur niður þegar fimm ár eru liðin frá því að háttsemi lauk. Sá frestur rofnar þegar Fjármálaeftirlitið tilkynnir aðila um upphaf rannsóknar á meintu broti. Rof frests hefur réttaráhrif gagnvart öllum sem staðið hafa að broti.<br>
<span id="G30"></span><IMG SRC="sk.jpg" HEIGHT=11 WIDTH=11 alt=""> <b>30. gr.</b> <em>Sektir eða fangelsi allt að tveimur árum.</em><br>
<IMG SRC="hk.jpg" HEIGHT=11 WIDTH=11 alt="" id="G30M1"> Það varðar sektum eða fangelsi allt að tveimur árum, liggi þyngri refsing ekki við broti samkvæmt öðrum lögum, að brjóta gegn eftirtöldum ákvæðum reglugerðar (ESB) nr. 909/ 2014:
<br>&nbsp;&nbsp;&nbsp;<span id="G30M1L1">1.</span> 16., 25. og 54. gr. um að stunda þá þjónustustarfsemi sem sett er fram í A-, B- og C-þætti viðauka við reglugerðina án þess að hafa fullnægjandi starfsleyfi.<br>&nbsp;&nbsp;&nbsp;<span id="G30M1L2">2.</span> B-lið 1. mgr. 20. gr. og b-lið 1. mgr. 57. gr. um að útvega starfsleyfi með því að gefa rangar yfirlýsingar eða með öðrum ólögmætum hætti.<br>&nbsp;&nbsp;&nbsp;<span id="G30M1L3">3.</span> 1. mgr. 47. gr. um að verðbréfamiðstöð efni eiginfjárkröfu.<br>
<IMG SRC="hk.jpg" HEIGHT=11 WIDTH=11 alt="" id="G30M2"> Það varðar jafnframt sektum eða fangelsi allt að tveimur árum að brjóta gegn ákvæði 1. mgr. 17. gr. um þagnarskyldu.<br>
<IMG SRC="hk.jpg" HEIGHT=11 WIDTH=11 alt="" id="G30M3"> Brot gegn lögum þessum er varða sektum eða fangelsi varða refsingu hvort sem þau eru framin af ásetningi eða gáleysi.<br>
<IMG SRC="hk.jpg" HEIGHT=11 WIDTH=11 alt="" id="G30M4"> Tilraun til brots eða hlutdeild í brotum samkvæmt lögum þessum er refsiverð eftir því sem segir í almennum hegningarlögum.<br>
<IMG SRC="hk.jpg" HEIGHT=11 WIDTH=11 alt="" id="G30M5"> Heimilt er að gera upptækan með dómi beinan eða óbeinan hagnað sem hlotist hefur af broti gegn ákvæðum laga þessara er varða sektum eða fangelsi.<br>
<IMG SRC="hk.jpg" HEIGHT=11 WIDTH=11 alt="" id="G30M6"> Gera má lögaðila sekt fyrir brot á lögum þessum og reglum settum á grundvelli þeirra óháð því hvort sök verði sönnuð á tiltekinn fyrirsvarsmann lögaðilans, starfsmann hans eða annan aðila sem starfar á hans vegum. Hafi fyrirsvarsmaður lögaðilans, starfsmaður hans eða annar á hans vegum með saknæmum hætti brotið gegn lögum þessum eða reglum settum á grundvelli þeirra í starfsemi lögaðilans má gera honum refsingu, auk þess að gera lögaðilanum sekt.<br>
<IMG SRC="hk.jpg" HEIGHT=11 WIDTH=11 alt="" id="G30M7"> Brot gegn lögum þessum sæta aðeins rannsókn lögreglu að undangenginni kæru Fjármálaeftirlitsins.<br>
<IMG SRC="hk.jpg" HEIGHT=11 WIDTH=11 alt="" id="G30M8"> Varði meint brot á lögum þessum bæði stjórnvaldssektum og refsingu metur Fjármálaeftirlitið hvort mál skuli kært til lögreglu eða því lokið með stjórnvaldsákvörðun hjá stofnuninni. Ef brot eru meiri háttar ber Fjármálaeftirlitinu að vísa þeim til lögreglu. Brot telst meiri háttar ef það lýtur að verulegum fjárhæðum, ef verknaður er framinn með sérstaklega vítaverðum hætti eða við aðstæður sem auka mjög á saknæmi brotsins. Jafnframt getur Fjármálaeftirlitið á hvaða stigi rannsóknar sem er vísað máli vegna brota á lögum þessum til rannsóknar lögreglu. Gæta skal samræmis við úrlausn sambærilegra mála.<br>
<IMG SRC="hk.jpg" HEIGHT=11 WIDTH=11 alt="" id="G30M9"> Með kæru Fjármálaeftirlitsins skulu fylgja afrit þeirra gagna sem grunur um brot er studdur við. Ákvæði IV.&ndash;VII. kafla <a href="1993037.html">stjórnsýslulaga, nr. 37/1993</a>, gilda ekki um ákvörðun Fjármálaeftirlitsins um að kæra mál til lögreglu.<br>
<IMG SRC="hk.jpg" HEIGHT=11 WIDTH=11 alt="" id="G30M10"> Fjármálaeftirlitinu er heimilt að láta lögreglu og ákæruvaldi í té upplýsingar og gögn sem stofnunin hefur aflað og tengjast þeim brotum sem tilgreind eru í 8. mgr. Fjármálaeftirlitinu er heimilt að taka þátt í aðgerðum lögreglu sem varða rannsókn þeirra brota sem tilgreind eru í sömu málsgrein.<br>
<IMG SRC="hk.jpg" HEIGHT=11 WIDTH=11 alt="" id="G30M11"> Lögreglu og ákæruvaldi er heimilt að láta Fjármálaeftirlitinu í té upplýsingar og gögn sem hún hefur aflað og tengjast þeim brotum sem tilgreind eru í 8. mgr. Lögreglu er heimilt að taka þátt í aðgerðum Fjármálaeftirlitsins sem varða rannsókn þeirra brota sem tilgreind eru í sömu málsgrein.<br>
<IMG SRC="hk.jpg" HEIGHT=11 WIDTH=11 alt="" id="G30M12"> Telji ákærandi að ekki séu efni til málshöfðunar vegna ætlaðrar refsiverðrar háttsemi sem jafnframt varðar stjórnsýsluviðurlögum getur hann sent eða endursent málið til Fjármálaeftirlitsins til meðferðar og ákvörðunar.<br><br><b>IX. kafli.</b> <b>Stjórnvaldsfyrirmæli, gildistaka og breyting á öðrum lögum.</b><br>
<span id="G31"></span><IMG SRC="sk.jpg" HEIGHT=11 WIDTH=11 alt=""> <b>31. gr.</b> <em>Reglugerð ráðherra.</em><br>
<IMG SRC="hk.jpg" HEIGHT=11 WIDTH=11 alt="" id="G31M1"> Í reglugerð sem ráðherra setur er m.a. heimilt að setja nánari reglur um:
<br>&nbsp;&nbsp;&nbsp;<span id="G31M1L1">1.</span> grundvöll og framkvæmd eignarskráningar og skráningu reikningsstofnana í kerfi verðbréfamiðstöðvar,<br>&nbsp;&nbsp;&nbsp;<span id="G31M1L2">2.</span> skráningu takmarkaðra eignarréttinda að rafbréfum,<br>&nbsp;&nbsp;&nbsp;<span id="G31M1L3">3.</span> heimildir verðbréfamiðstöðvar til að ákvarða fyrirkomulag gjaldtöku fyrir umsýslu með rafbréf og eignarskráningu,<br>&nbsp;&nbsp;&nbsp;<span id="G31M1L4">4.</span> heimildir reikningsstofnunar til að ákvarða fyrirkomulag vegna umsýslu með rafbréf og skráningar í tengslum við þau, svo sem um gjaldtöku og vegna skráningar veðréttinda,<br>&nbsp;&nbsp;&nbsp;<span id="G31M1L5">5.</span> starfsemi útibúa hér á landi,<br>&nbsp;&nbsp;&nbsp;<span id="G31M1L6">6.</span> innköllun,<br>&nbsp;&nbsp;&nbsp;<span id="G31M1L7">7.</span> að erlendum verðbréfamiðstöðvum og erlendum viðskiptabönkum, sparisjóðum, fyrirtækjum í verðbréfaþjónustu og öðrum lánastofnunum en viðskiptabönkum og sparisjóðum með heimild til fjárvörslu, sem hafa heimild til að starfa hér á landi og eru undir opinberu eftirliti, sé heimilt að hafa milligöngu um eignarskráningar í verðbréfamiðstöð með þeim réttaráhrifum sem getið er um í IV. kafla að fengnu samþykki Fjármálaeftirlitsins,<br>&nbsp;&nbsp;&nbsp;<span id="G31M1L8">8.</span> að verðbréfamiðstöð sé heimilt, að fengnu samþykki Fjármálaeftirlitsins, að annast milligöngu um eignarskráningu í erlendum og innlendum verðbréfamiðstöðvum.<br>
<span id="G32"></span><IMG SRC="sk.jpg" HEIGHT=11 WIDTH=11 alt=""> <b>32. gr.</b> <em>Reglur Seðlabanka Íslands.</em><br>
<IMG SRC="hk.jpg" HEIGHT=11 WIDTH=11 alt="" id="G32M1"> Seðlabanki Íslands skal setja reglur um nánari framkvæmd reglugerðar (ESB) nr. 909/ 2014 um þau atriði sem koma fram í eftirfarandi greinum hennar:
<br>&nbsp;&nbsp;&nbsp;<span id="G32M1L1">1.</span> 5. mgr. 6. gr. um ráðstafanir til að koma í veg fyrir uppgjörsbresti.<br>&nbsp;&nbsp;&nbsp;<span id="G32M1L2">2.</span> 14.&ndash;15. mgr. 7. gr. um ráðstafanir til að takast á við uppgjörsbresti.<br>&nbsp;&nbsp;&nbsp;<span id="G32M1L3">3.</span> 2.&ndash;3. mgr. 9. gr. um uppgjörsinnmiðlara.<br>&nbsp;&nbsp;&nbsp;<span id="G32M1L4">4.</span> 3. mgr. 12. gr. um skilyrði fyrir því hvaða gjaldmiðlar teljast mikilvægastir.<br>&nbsp;&nbsp;&nbsp;<span id="G32M1L5">5.</span> 9.&ndash;10. mgr. 17. gr. um málsmeðferð við veitingu starfsleyfis.<br>&nbsp;&nbsp;&nbsp;<span id="G32M1L6">6.</span> 4. mgr. 18. gr. um áhrif starfsleyfis.<br>&nbsp;&nbsp;&nbsp;<span id="G32M1L7">7.</span> 10.&ndash;11. mgr. 22. gr. um úttekt og mat á starfsemi verðbréfamiðstöðva.<br>&nbsp;&nbsp;&nbsp;<span id="G32M1L8">8.</span> 8. mgr. 24. gr. um stöðluð eyðublöð, sniðmát og verklagsreglur fyrir samvinnu á milli eftirlitsstjórnvalda.<br>&nbsp;&nbsp;&nbsp;<span id="G32M1L9">9.</span> 12. mgr. 25. gr. um upplýsingar sem verðbréfamiðstöð þriðja ríkis ber að veita til að fá viðurkenningu.<br>&nbsp;&nbsp;&nbsp;<span id="G32M1L10">10.</span> 8. mgr. 26. gr. um almenn ákvæði.<br>&nbsp;&nbsp;&nbsp;<span id="G32M1L11">11.</span> 27. gr. um hæfi framkvæmdastjóra og stjórnarmanna.<br>&nbsp;&nbsp;&nbsp;<span id="G32M1L12">12.</span> 3.&ndash;4. mgr. 29. gr. um skráahald.<br>&nbsp;&nbsp;&nbsp;<span id="G32M1L13">13.</span> 5.&ndash;6. mgr. 33. gr. um kröfur vegna þátttöku.<br>&nbsp;&nbsp;&nbsp;<span id="G32M1L14">14.</span> 4. mgr. 37. gr. um heilindi útgáfunnar.<br>&nbsp;&nbsp;&nbsp;<span id="G32M1L15">15.</span> 7. mgr. 45. gr. um rekstraráhættu.<br>&nbsp;&nbsp;&nbsp;<span id="G32M1L16">16.</span> 6. mgr. 46. gr. um fjárfestingarstefnu.<br>&nbsp;&nbsp;&nbsp;<span id="G32M1L17">17.</span> 3. mgr. 47. gr. um eiginfjárkröfur.<br>&nbsp;&nbsp;&nbsp;<span id="G32M1L18">18.</span> 10. mgr. 48. gr. um samtengingar verðbréfamiðstöðva.<br>&nbsp;&nbsp;&nbsp;<span id="G32M1L19">19.</span> 5.&ndash;6. mgr. 49. gr. um frelsi til útgáfu hjá verðbréfamiðstöð með starfsleyfi innan Evrópska efnahagssvæðisins.<br>&nbsp;&nbsp;&nbsp;<span id="G32M1L20">20.</span> 3.&ndash;4. mgr. 52. gr. um verklag fyrir samtengingar verðbréfamiðstöðva.<br>&nbsp;&nbsp;&nbsp;<span id="G32M1L21">21.</span> 4.&ndash;5. mgr. 53. gr. um aðgang milli verðbréfamiðstöðvar og annarra markaðsinnviða.<br>&nbsp;&nbsp;&nbsp;<span id="G32M1L22">22.</span> 8. mgr. 54. gr. um starfsleyfi og tilnefningu til að veita viðbótarbankaþjónustu.<br>&nbsp;&nbsp;&nbsp;<span id="G32M1L23">23.</span> 7.&ndash;8. mgr. 55. gr. um málsmeðferð fyrir veitingu og synjun um starfsleyfi til að veita viðbótarbankaþjónustu.<br>&nbsp;&nbsp;&nbsp;<span id="G32M1L24">24.</span> 5. mgr. 59. gr. um varfærniskröfur sem eiga við um lánastofnanir eða verðbréfamiðstöðvar sem hafa starfsleyfi til að veita viðbótarbankaþjónustu.<br>
<span id="G33"></span><IMG SRC="sk.jpg" HEIGHT=11 WIDTH=11 alt=""> <b>33. gr.</b> <em>Gildistaka.</em><br>
<IMG SRC="hk.jpg" HEIGHT=11 WIDTH=11 alt="" id="G33M1"> Lög þessi öðlast þegar gildi.<br>
<IMG SRC="hk.jpg" HEIGHT=11 WIDTH=11 alt="" id="G33M2"> <a href="http://www.althingi.is/altext/stjt/2020.007.html" title="Hér hefur annaðhvort verið fellt brott ákvæði um breytingar á öðrum lögum eða um brottfall þeirra, eða úrelt ákvæði til bráðabirgða.">&hellip;</a><br>
<span id="G34"></span><IMG SRC="sk.jpg" HEIGHT=11 WIDTH=11 alt=""> <b>34. gr.</b> <em>Breyting á öðrum lögum. <a href="http://www.althingi.is/altext/stjt/2020.007.html" title="Hér hefur annaðhvort verið fellt brott ákvæði um breytingar á öðrum lögum eða um brottfall þeirra, eða úrelt ákvæði til bráðabirgða.">&hellip;</a></em><br><br><b>Ákvæði til bráðabirgða.</b><br><IMG SRC="/lagas/sk.jpg" HEIGHT=11 WIDTH=11 alt=""> <b>I.</b><br><IMG SRC="/lagas/hk.jpg" HEIGHT=11 WIDTH=11 alt="" id="B0M1"> Þrátt fyrir ákvæði laga þessara hefur Seðlabanki Íslands einn heimild til milligöngu um eignarskráningu verðbréfa sem falla undir c&ndash;g-lið 1. tölul. <a href="2016037.html#G2">2. gr. laga um meðferð krónueigna sem háðar eru sérstökum takmörkunum, nr. 37/2016</a>, frá þeim tíma þegar varðveisla þeirra er flutt til Seðlabanka Íslands skv. 1. mgr. <a href="2016037.html#G5">5. gr. sömu laga</a>.<br><IMG SRC="/lagas/sk.jpg" HEIGHT=11 WIDTH=11 alt=""> <b>II.</b><br><IMG SRC="/lagas/hk.jpg" HEIGHT=11 WIDTH=11 alt="" id="B1M1"> Verðbréfamiðstöðvar með gild starfsleyfi við gildistöku laga þessara skulu sækja um þau starfsleyfi sem nauðsynleg eru samkvæmt reglugerð (ESB) nr. <a href="/lagasafn/pdf/150b/i32014R0909.pdf">909/2014</a> innan sex mánaða frá gildistökudegi reglna Seðlabanka Íslands sem innleiða afleiddar reglugerðir sem byggjast á tæknistöðlum Evrópsku verðbréfamarkaðseftirlitsstofnunarinnar þar að lútandi, sbr. 69. gr. sömu reglugerðar. Um málsmeðferð við veitingu starfsleyfis fer eftir ákvæðum reglugerðarinnar.<br><IMG SRC="/lagas/hk.jpg" HEIGHT=11 WIDTH=11 alt="" id="B1M2"> Verðbréfamiðstöð með gilt starfsleyfi við gildistöku þessara laga heldur starfsleyfi sínu og er heimilt að starfa samkvæmt lögum um rafræna eignarskráningu verðbréfa, nr. 131/ 1997, á meðan starfsleyfisumsókn er til meðferðar hjá Fjármálaeftirlitinu enda hafi starfsleyfisumsókn verið lögð fram innan þess frests sem greinir í 1. mgr.<br></body></html>
